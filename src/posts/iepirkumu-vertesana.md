---
title: Iepirkumu vērtēšana
date: ""
intro: "Kā tad īsti jāvērtē iepirkumi? Pamēģināsim papētīt vienu iespējamo vērtēšanas modeli un tā piemērotību dažādu iepirkumu vajadzībām."
---

# Iepirkumu vērtēšana

Iepriekš [kritizēju](/blog/iepirkumi) plaši izmantotu iepirkumu vērtēšanas
sistēmu. Kā tad īsti jāvērtē iepirkumi? Nezinu. Bet te pamēģināsim papētīt
vienu iespējamo vērtēšanas modeli un tā piemērojamību dažādu iepirkumu
vajadzībām.

Galvenais izaicinājums slēpjas tajā, ka kandidāti vienlaicīgi jāsalīdzina
vairākās kategorijās. Protams, ja jāizvēlas tikai lētākais ēkas uzbūvētājs
pēc viena skaitļa, tad tas ir elementāri. Bet, ja vēlamies ņemt vērā izmaksas
vairākās pozīcijās? Ja nu vienas no izmaksām ir vienreizējas, bet citas —
ikmēneša vai stundu darba?

Reālos iepirkumos ir vēl sarežģītāki scenāriji, kur blakus izmaksām ir arī
jāsalīdzina termiņi, draudzīgums videi, piesaistīto speciālistu kvalitāte un
pat potenciālie ienākumi kā tas ir, piemēram, apdrošināšanas iepirkumos. Kā
apvienot šīs pozīcijas, kas atsevišķi ir viegli salīdzināmas?

## Mazliet teorijas

Esmu ilgstoši interesējies par ranžēšanas teoriju. Tā pamatā centrēta ap
vēlēšanām, jo tieši uzdevums, kā godīgi apvienot vēlētāju viedokļus vienā
kopvērtējumā, visbiežāk kādam licies interesants. Mana interese arī daudz
vērpusies ap ranžēšanas teorijas pielietojumiem sportā, kur sporta spēļu
maču iznākumiem, tenisa turnīros gūtajām vietām vai F1 sacīkšu ranžējumiem
tiek pēc kaut kādiem principiem piešķirti punkti un rēķināti kopvērtējumi.

Protams, daudzi no principiem ir nemainīgi kā vēlēšanaš tā iepirkumos. Mēs
abos gadījumos par ideālo risinājumu uzskatām tādu, kur eksistē
[Kondorsē uzvarētājs](https://en.wikipedia.org/wiki/Condorcet_winner_criterion),
t. i. ja piedāvājums A atzīts par labāko, tad tas nozīmē, ka tas ir labāks par
visiem citiem kandidātiem B, C un D. Nevis labāks par B un C, bet zaudē pret D,
kā tas var gadīties sporta spēlēs.

Tāpat arī manis [iepriekš](/blog/iepirkumi#sist%C4%93ma-nav-stabila)
izvirzītais iebildums, ka iepirkumā piesakoties trešajam, vissliktākajam
kandidātam, nedrīkstētu mainīties preference starp pārējiem diviem
kandidātiem, ir interesants arī vēlēšanu teorijā, kur to sauc par 
[neatkarības aksiomu](https://en.wikipedia.org/wiki/Independence_of_irrelevant_alternatives).
Ja A ir labāks nekā B, tad A jāpaliek virs B neatkarīgi no tā, vai konkursā
piedalās arī C vai nē.

Tomēr pēdējā laikā esmu pētījis arī specifiskāku literatūru tieši par
iepirkumiem. Ja iepriekšējā rakstā es [piedāvāju](/blog/iepirkumi#kopsavilkums-un-nepiecie%C5%A1am%C4%81-r%C4%ABc%C4%ABba)
ieviest nosacījumu "*kandidāta vērtējums konkursā nedrīkst būt atkarīgs no citu 
kandidātu piedāvājumiem*", tad tagad es zinu, ka [Portugāles sabiedrisko līgumu
kodeksā](https://dre.pt/dre/detalhe/decreto-lei/18-2008-248178) šāds punkts jau
[ir iekļauts](https://twitter.com/TontonsB/status/1616562955839209472).

Izrādās, ka manis iztirzātās problēmas ir pazīstamas arī citās valstīs.
Noskaidroju, ka iemesli neizmantot labākas metodes parasti ir tādi, ka labās
metodes šķiet pārāk sarežģītas, savukārt manis iepriekš aprakstītās problēmas
tiek uzskatītas par teorētiskām. Šādu nostāju apgāž pagājušā gada marta
[pētījums](https://www.sciencedirect.com/science/article/pii/S1478409221000832)
kurā izvērtējot vairākus simtus Nīderlandes publisko iepirkmu, autori
noskaidrojuši, ka viens no katriem četrdesmit iepirkumiem būtu beidzies ar citu
iznākumu, ja kāds no neuzvarējušajiem pieteikumiem nebūtu konkursā piedalījies
nemaz. Bet tāda iespēja, ka fiktīvs vājākais kandidāts varētu izmainīt secību
starp esošajiem kandidātiem, tika atklāta katrā piektajā iepirkumā.

Kopumā mana izpēte apstiprina to, ka aizliegumam veidot relatīvus (no
konkurentiem atkarīgus) vērtējumus ir vieta. Un noteikti ir nepieciešamas arī
vadlīnijas. Bet papildus esmu sapratis, ka vadlīnijām, piedāvātajam
risinājumam ir jābūt vienkāršam. Citādi neviens to negribēs un nepratīs lietot.

## Kā jāvērtē?

Jau no vēlēšanu teorijas zinām, ka daudzas no vēlēšanu problēmam un paradoksiem
neizpaužas, ja izmanto [kardinālu balsošanas sistēmu](https://en.wikipedia.org/wiki/Cardinal_voting),
kurā katra pozīcija tiek izteikta ar punktiem un punkti tiek summēti. Lai arī
vēlēšanām skaitliskas preferences starp kandidātiem nerullē, iepirkumos
vērtējamās pozīcijas lielākoties ir kvantitatīvi diezgan labi izsakāmas, tāpēc
šādas sistēmas varētu strādāt labāk nekā ordinālās (rangos balstītās) sistēmas.

Tātad paliksim pie piedāvājumu izvērtēšanas ar "punktiem" katrā pozīcijā
atsevišķi, ko sauksim par [punktu sistēmu](https://en.wikipedia.org/wiki/Score_voting).
Vienīgi atceramies, ka mūsu "punkti" vairs nedrīkst būt atkarīgi no citu
kandidātu piedāvājumiem.

Bet kā gan godīgi piešķirt "punktus" piedāvājuma lētumam? Un kā piešķirt tos
ātrumam? Vai potenciālajām apdrošināšanas izmaksām? Te nāk galvenais āķis.
Piešķirsim tādus "punktus", kur labāk ir dabūt mazāk "punktu". Labākais
piedāvājums būs tas, kuram "punktu" būs vismazāk. Un šos punktus sauksim par
eiro.

Ko tad īsti es te piedāvāju? To, ka nevis izmaksas ir jāpārrēķina kādos
mistiskos punktos, bet gan katra pozīcija, arī nefinansiāla, ir jānovērtē
ekvivalentās izmaksās — cik daudz pircējs ir gatavs maksāt par labumu šajā
pozīcijā?

## Praktiskie piemēri

### 
