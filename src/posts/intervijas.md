---
title: Izstrādātāju atlase 
date: "2023-07-17"
intro: Mazliet patirzāsim labās un sliktās prakses izstrādātāju atlases procesos.
---

# Izstrādātāju atlase

Kā nolīgt labu kolēģi savai programmatūras izstrādes komandai? Esmu redzējis
šos atlases procesus no dažādām pusēm un ļoti daudz esmu arī uzklausījis darba
meklētāju viedokļus par tiem. Protams, ideālo recepti te neuzrakstīšu, bet
pastāstīšu par dažādām pieejām, pavērtēšu to stiprās un vājās puses un varbūt
būšu jums iedevis mazliet pārdomu vielas, lai uzlabotu savus atlases procesus.

*CV* vai *resume* katrs māk lasīt pats un savas prioritātes zināt. Nemācīšu un
katrs pats jau ir izlēmis, vai augstāk vērtē pieredzi, vai universitāti. Bet
pēc *resume* izlasīšanas gandrīz visi darba devēji vēlas pārbaudīt, vai
kandidāts patiesi ko spēj. Kā tad to labāk darīt?

Kandidātu izvērtēšanā, kā jebkurā diagnostikā, var būt divu viedu kļūdas —
*false positives* ("kļūdainas atbilsmes"), kur pozitīvu vērtējumu saņem
kandidāts, kas patiesībā nav atbilstošs un *false negatives* ("kļūdaina
neatbilsme") — pārbaudē izkrīt kandidāts, kurš īstenībā ir labs.

## Tāfeles uzdevumi

Klasika — tāfeles jeb *whiteboard* uzdevumi. Algoritmiskas problēmas, ko
kandidātam jāatrisina uz vietas. Tās ir tās leģendārās google intervijas.

**Doma:** tikai spējīgs talants izdomās risinājumu, nesanāks nolīgt kādu, kurš
nespēj domāt, nebūs *false positives*. Ideāli nepieredzējušo izvērtēšanai, ne?

**Realitāte:** daudz *false negatives*. Paslīd garām tie, kam nepaveicas, kam
spiediens traucē un kam nevis izdomāšana, bet centība, zināšanas vai
neatlaidība ir stiprā puse.

Un realitātē parādās arī *false positives*. Jo potenciālie kandidāti sāk
trenēties "interviju uzdevumus" un samācās visādas risinājumu metodes. Nonākam
pie tā, ka nolīgt sanāk nevis domātājus, bet zadrotus, kas satrenējušies
risināt šos ar darbu nesaistītos uzdevumus. Bezjēdzīgi.

Kandidāti ar sāk kļūt neapmierināti, jo viņiem prasa risināt kkādus olimpiāžu
uzdevumus bez sakara ar reālo darbu.

**Mans ieteikums:** nelietot tādus uzdevumus. Ja jums jānovērtē kandidāta IQ un
nekā cita, ko vērtēt, viņam nav, tad izmantojiet kādus parastus IQ testus. Vai
kaut matemātikas CE. Korelācija ar spējām būs krietni uzticamāka.

## Mājas uzdevumi

Darbam nepieciešamās zināšanas reprezentējošs dažu stundu uzdevums, kurš
patstāvīgi ("mājās") jāizpilda. Pēdējos gados, pieaugot izpratnei par
tāfeles uzdevumu bezjēdzīgumu, šis ir kļuvis par dominējošo atlases metodi.

Tīmekļa izstrādātājiem parasti tā ir kāda *landing page* vai kāds API, ja
*backend*. Reizēm kāds CRUD fullstack utt. Šis piegājiens labāk atspoguļo
ar darbu saistītās prasmes, bet reti kad tas ir tieši atbilstošs reālajam
darbam. Biežāk jau kāds vienkāršots modelītis.

Acīmredzamie *false positive* riski ir divi — ka kandidāts uzdevuma slīpēšanai
veltīs bezgalīgi daudz laika (tātad nebūs objektīvi salīdzināms ar citiem un
nereprezentēs savu patieso līmeni) un ka pildīs to ar palīga palīdzību vai
vispār uzticēs izpildi kādam citam. Tātad detalizēta klātienes apspriede būs
nepieciešama šā vai tā. Bet vai ir arī *false negative* risks?

Jā, un tas vēl lielāks — kandidātu nepatika. Arvien biežāk programmētāju
aprindās izskan viedokļi par šo kā "neapmaksātu darbu". Tiek ieteikts atteikt
dalību atlases procesā, kad tev uzdod mājas darbu. Īpaši, ja tas ir apjomīgs.
Protams, uzskats, ka šo "neapmaksāto darbu" uzņēmums izmantos savai darbībai,
ir nepamatota paranoja, tomēr *de facto* tas tāpat ir neapmaksāts darbs.
Izšķiestas stundas vai dienas radot kaut ko nevienam nevajadzīgu. Šādi tiek
atsijāti kandidāti, kuriem nav daudz brīvā laika. Vai jums vajadzīgi tikai tie,
kuriem laiku nav kur likt? Tad ejiet meklēt kandidātus *bootcampos*.

**Mani ieteikumi:** ja uzskatāt šo par pareizo pieeju, tad noslīpējiet to.
Precīzi uzrakstiet, kas tiek sagaidīts un kā tas tiks vērtēts (ar šo daļu
pēdējos gados uzņēmumi sāk tikt galā labi). Ja iespējams, sniedziet pavisam
precīzu uzdevuma formulējumu. Piemēram, ja jāuztaisa API, dodiet Postman testu
komplektu, kuru jāizpilda. Testu dodiet normālā vidē. Piemēram, githubā —
lai kandidāts noklonē repo un pilda tur aprakstītos darbus.

Reglamentējiet uzdevumam veltāmo laiku. Daudziem uzdevumiem var radīt prototipa
līmeņa risinājumu pa divām stundām vai visiem kritērijiem spīdoši atbilstošu pa
4 dienām. Lai varētu salīdzināt kandidātu spējas nevis brīvo laiku, ir jānorāda,
ka uzdevuma risinājumam ir jāatbilst, piemēram 3 stundu darbam. Neko lielu
noteikti nelieciet, lai neatbaidītu kandidātus. Un iedodiet jau esošajiem
kolēģiem izpildīt pirmajiem, lai ir atskaites punkts gan laikam, gan izpildes
kvalitātēm.

Visbeidzot, lai neatbaidītu kandidātus, ir jāpiestrādā pie godīguma. Mājasdarbs
ir fundamentāli asimetrisks uzdevums, kur kandidāts nopišas divus vakarus brīvā
laika, bet darba devēja pārstāvis velta tam 15 minūtes aplūkošanas, turklāt
savā apmaksātajā darba laikā. Kā tad panākt, lai kandidātam tas neliktos
negodīgi?

Jādod kaut kas pretim. Kā minimums, jebkuram kandidātam ir jāsaņem noderīga
atsauksme par stiprajām un vājajām pusēm, ieteikumi nākamajiem soļiem, pie kā
piestrādāt. Bet ideālā gadījumā padariet šo neapmaksāto darbu par apmaksātu.
Noslēgt līgumu uz dažām stundām būs čakarīgi, bet varbūt iedodiet kādu dāvanu
karti, kuras summa atbilstu šīm darba stundām? Var dot arī citus labumus.
Piemēram, SIA "Jāņa sēta" ražo grāmatas un kartes. Ja viņi kandidātiem liktu
(faktiski neliek) tērēt darba stundas mājasdarbiem, tad piemērot būtu katram,
kurš godīgi izgājis procesu, beigās iedot kādu grāmatu un/vai karti.

## Kodēšanas intervija

Tehniskās intervijas laikā tiek noformulēts uzdevums, kas jāizpilda turpat uz
vietas. Galvenās atšķirības no tāfeles ir, ka uzdevums tiek pildīts realitātei
tuvākos apstākļos — pildāmais uzdevums ir praktiskāks (nevis "olimpiāžu") un
drīkst izmantot visu, ko izmantotu reālā darbā — dokumentāciju, google vai
stackoverflow atbildes, kaut vai ChatGPT. Tāpat atļauts un tiek ieteikts savas
darbības apspriest ar intervētāju, prasīt precizējumus, diskutēt par
iespējamajām risinājuma gaitām un citādi komunicēt. Daži pat sauc šo par pāru
programmēšanas uzdevumu, lai gan skaidrs, ka darbs pamatā tiek gaidīts no viena.
Cik zinu, arī google intervijas mūsdienās notiek šajā formātā, vismaz
frontendistiem.

Šāds uzdevums ļauj pārbaudīt ne tikai tehniskās, bet arī komunikācijas un citas
prasmes. Piemēram, pirms risināšanas sākuma palūdziet kandidātam prognozēt
izpildei nepieciešamo laiku un redzēsiet prasmi novērtēt darba apjomu.
Tāpat arī šis ļauj pastūrēt kandidātu pareizā virzienā pārpratumu gadījumā
vai pārtraukt risināšanu, kad par prasmēm viss jau skaidrs.

Lai arī nešaubos, ka kaut kādi *false positives* šeit ir iespējami, savā
pieredzē neesmu tādus gadījumus redzējis, kad kandidāts labi tiek galā ar šādu
darbu, bet pēc tam strādāt neprot. Atšķirībā no tāfeles uzdevumiem, šeit
cilvēks, kas trenējies tieši šiem uzdevumiem, būs satrenējies arī īstajam
darbam.

Kā jebkurai klātienes pieejai, šai ir *false negative* gadījumi, kad cilvēki
neparāda savu līmeni uztraukuma un spiediena dēļ.

**Mani ieteikumi:** ja nepieciešams pārbaudīt, vai kandidāts vispār pats spēj
programmēt, šis ir drošākais veids. Iesaku intervētājiem turēt krājumā vairākus
īsus šāda tipa uzdevumus, ar kuriem varētu pārbaudīt vienu vai citu prasmi, kad
no sarunas grūti viennozīmīgi saprast kandidāta līmeni. Tie var noderēt arī
sarunai — nevis uzdodot to kā darbu, bet "kā tu risinātu?" diskusijai.

Rūpīgi jāpieiet uzdevumu izvēlei. Tie jāizvēlas iespējami tuvāki potenciālajai
darba ikdienai. Tipiskais darbs frontendā ir nostilot skatu vai uztaisīt kādu
komponenti. Backendā var būt jāuzraksta (un jātestē!) kāda funkcija vai klase
noteikta procesa vai aprēķina veikšanai. Ja meklējam personu, kura strādās pie
kādas sistēmas uzturēšanas, varam pat nodemonstrēt sastaptu bugu un uzdot
kandidātam sameklēt problēmas cēloni (pašiem būtu vēlams to jau zināt).

Vēl rūpīgi jākontrolē apjoms, bet ar to parasti uzņēmumiem veicas labāk, jo
šo laiku (atšķirībā no mājasdarbiem) nākas tērēt arī intervētājam. Un attiecīgi
arī intervētājs pēc tā nejūtas izmantots, bet pārbaudīts.

## Projekti/portfolio

Intervijas laikā tiek aplūkoti un apspriesti kandidāta iepriekšējie darbi.
Parasti tie ir kādi publiski hobija vai opensource projekti, bet atsevišķos
gadījumos, ja nav slepeni, tie var būt arī iepriekšējā darba produkti. Kopīgi
aplūkojam un apspriežam kodu, tehnoloģiju izvēli, komīšu stilu vai jebkādas
citas detaļas.

Šis ir aptverošākais veids, kā vērtēt kandidātus ar *vēsturi*. Tos, kas ir
pieredzējuši un arī tos, kas ir jauni, bet kam programmatūras izstrāde jau kādu
laiku ir aizraušanās. Ar to var īsā laikā pārskatīt arī lielu klāstu
izaicinājumu, kādus kandidāts ir risinājis un uzzināt viņa pieeju uzdevumiem,
risinājumu un tehnoloģiju izvēlēm, kompromisu lēmumiem.

Šeit gan ir noteikts *false positive* risks. Tas neļauj izvērtēt, cik laika
kandidātam šie darbi prasījuši. Hobija projekti neparāda, cik veiksmīgi vai
precīzi cilvēks izpildītu citu uzdotos darbus. Un gandrīz nekad šie darbi un
tehnoloģijas nav pilnīgā atbilstībā ar to, kas būs jādara.

Tādu īstu *false negative* šeit nebūs, bet būs cilvēki, kas nevar/nedrīkst neko
no sava veikuma parādīt. Tiem tad šī procedūra pielietojama nebūs.

**Mani ieteikumi:** pielietojiet šo visiem, kam tas ir pielietojams. Ir stulbi
laist garām šo informāciju, ja tā ir pieejama. Kopīga aplūkošana klātienē (vai
videozvanā) dos ātrāku un jēdzīgāku priekšstatu, nekā aplūkojot kandidāta
projektus pirms vai pēc sarunas.

Ieteikums darba meklētājiem — labāk lai tev ir, ko parādīt, bet netaisi to
speciāli parādīšanai. Darba devēji zina, ka vairums no tiem, kam programmēšana
ir arī hobijs, ir spējīgi darbinieki. Ja tev tā ir, nekautrējies to parādīt.
Publisko savu hobija projektu githubā. Nevis kaut kad "tad", kad noslīpēsi, bet
tagad. Un strādā pie proejktiem publiski. Pierodi rakstīt tādu kodu un iesniegt
tādus komīšus, kādus tev nav kauns rādīt draugiem vai potenciālajam darba
devējam. Vislabāk, ja tev būs kaut kas, ar ko tu lepojies. Un nē, speciāli
izspiesti "portfolio" projekti tādi nebūs.

## Testi

Zināšanu/spēju pārbaude kontroldarba formā. Vai nu uz papīra vai elektroniski.
Var būt pārbaudes par programmēšanas konceptiem, konkrētās valodas īpatnībām
vai vispārīgi prāta testi.

Šis mūsdienās ir diezgan piemirsts pārbaudes veids, nez, varbūt acentūre vēl
lieto. Bet pirms gadiem desmit bija ļoti populārs lielākās kompānijās.

Domāju, ka piemirsts pelnīti, jo reti kad var novērtēt darbam vajadzīgās
prasmes, liekot atbildēt uz jautājumiem. Parasti valodas nianšu zināšana nav
tik būtiska un arī spēju testi diez vai tik labi atspoguļos sagaidāmo sniegumu.

Tomēr, ja jūsu specifikā ir kas tāds, kur tiešām vērts pārbaudīt zināšanas, tad
kāpēc gan ne. Tikai tad arī jāpārbauda kas tāds, kur redzams, vai kandidātam ir
zināms kas tāds, ko jāmācās gadiem, nevis kādas nianses, ko šis pats cilvēks
varētu apgūt pirmajās darba nedēļās vai pat dažos mirkļos noskaidrot internetos.

## Kopsavilkums

Ideālo risinājumu industrija vēl nav atradusi. Metodes ir dažādas, katra ar
saviem mīnusiem. Vislabāk, ja jums inventārā ir vairākas pieejas.

Nešaubos, ka paši atradīsiet, kā atsijāt sliktos, tam vairāk vai mazāk der
visas minētās metodes. Bet pievērsiet uzmanību kā izturēties pret kandidātiem
ar cieņu. Kā netērēt savu un viņu laiku vairāk nekā nepieciešams. Jo
abpusēji līdzvērtīgāks būs atlases process, jo konkurētspējīgāks jūsu uzņēmums
būs darba meklētāju vidū. Prasiet un uzdodiet to, kas tiešām nepieciešams
novērtēšanai.

Par labu atlases procesu, piemēram, mājasdarbu, pēc kura katram izpildītājam
tiek piešķirta atalgojoša dāvana, ļoti strauji izplatītos pozitīvas mutvārdu
atsauksmes labās aprindās. Tāpat kā negatīvas izplatās par tiem uzņēmumiem,
kuri savus kandidātus nomētā ar apjomīgiem uzdevumiem, bet beigās atsaka par
iemeslu, kuru zināja jau izlasot CV, piemēram, pieredzes trūkumu.

Ja kādam liekas, ka slava kandidātu vidū nav būtiska, jo programmētāja lomas
gribētāju mūsdienās ir daudz, tad iebildīšu. Spējīgo gribētāju, kas juniora
lomā patiesi uzziedēs, nav tik daudz, cik vakanču. Bet kvalificēto kandidātu,
kuri uzreiz jau var aizpildīt par junioru augstāku lomu, ir pagalam maz un būs
nopietni par viņiem jāpacīnās.
